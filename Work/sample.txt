第二明藏攝分齊者，斯之玄寂，豈容言哉？但以大悲垂訓道無私隱，故致隨緣之說，法門非一、教別塵沙，寧容限目？如約以辨，一化始終教門有三：一曰漸教、二曰頓教、三曰圓教。初門漸內所詮三故，教則為三；約所為二故，教則為二。言其三者：一曰修多羅，此云線，亦名經，以線能貫華、經能持緯，義用相似。但以此方重於經名、不貴線稱，是以翻譯逐其所重，故廢線名存於經目。譬聖言教能貫穿法相，使不差失，令法久住。經與線相似，此從譬立名，即詮定教也。二毘那耶，此云滅，以身口意惡焚燒行者，義同火然，戒能滅之，故稱滅，此從功能彰目。教從所詮亦名為滅，即詮戒教也。三者阿毘達摩，此云無比法，亦名對法。能破煩惱及分別法相，無分別慧最為殊勝，更無有法能比此者，故曰無比法，此從無他得名。教從所詮亦名無比法，此即詮慧教也。名對法者，即阿毘是能對智、達摩是所對境法，即境用立名。此後二藏，並從所詮得名也。問：若然者，何故《攝論》云「為說三種修學，別立修多羅。為成依戒依心學故，立毘那耶。」以此文驗，即經詮三行、戒詮二行、慧詮一行。答：有二義，一剋性門、二兼正門。剋性如前說。兼正門有二義：一本末義。經為本教，餘二次第末也。二者兼正門。經中定為正，戒慧兼也。律論亦爾，准可知耳。此經即修多羅藏攝也。所為二故教即為二者，根有利鈍、法有淺深，故約聲聞鈍根，就分別性立於三藏，成聲聞行法故也。為菩薩利根，約無分別等三無性義立三藏，為成菩薩行法故也。問：經云「為諸緣覺說因緣觀法。」即緣覺亦有教，何故不立藏？答：依《普曜經》，三乘教即立三藏。今依《攝論》及《地持》等，但假教即入聲聞藏，故不立也。此以二義明之：一聲聞聲聞，是人本來求聲聞道，樂觀四諦，今遇佛說四諦法得道。先有種性，今復聞聲，故曰聲聞聲聞。如經中說「求聲聞者，如來為說四真諦法。」據此為言。二緣覺聲聞者，先求緣覺道，今遇佛說因緣教法。如經中說「求緣覺者，如來為說十二緣法。」就此為論。初義總相知法，後義別相知法，利鈍雖殊，同期小果，總為一藏也。若上利根出無佛世，自悟因緣而得道果，有行無教，據斯廢也。依《普曜經》，望理教別也。就聲聞中，有其二種，謂初執性教及順破性等諸部執教。破性教者，分知法空，同依四諦趣於小果，故同入聲聞藏也。二菩薩藏，內有二：一者先習大法，後退入小，今還進大。故經說言「除先修習學小乘者，我今亦令入是法中。」名漸入也。二者久習大乘，今始見佛，則能入頓。故經說言「或有眾生世世已來常受我化，始見我身、聞我所說，即皆信受入如來慧也。」此經即入大乘教攝也。第二頓教攝者，故下經云「若眾生下劣，其心厭沒者，示以聲聞道，令出於眾苦。復有眾生，諸根少明利，樂於因緣法，為說辟支佛。若人根明利，饒益於眾生，有大慈悲心，為說菩薩道。若有無上心，決定樂大事，為示於佛身，說無量佛法。」以此文證，知有一乘及頓教三乘差別。又依真諦《攝論》：一者一乘、二者三乘、三者小乘也。問：頓悟與一乘何別？答：此亦不定，或不別，或約智與教別。又一淺一深也，一乘藏即下十藏也。相攝准之。第三言圓教者，為於上達分階佛境者，說於解脫究竟法門，滿足佛事，故名圓也。此經即頓及圓二教攝。所以知有圓教者，如下文云「如因大海有十寶山」等准之。問：此經何故上來通三乘分別及攝者？答：為此經宗通有同別二教、三乘境見聞及修等故也。如《法華經》三界之中三車引諸子出宅，露地別授大牛之車。仍此二教同在三界為見聞境。又聲聞等為窮子，是其所引，故知小乘之外別有三乘，互得相引主伴成宗也。藏攝分齊訖。