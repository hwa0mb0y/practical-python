第二明藏攝分齊者 斯之玄寂 豈容言哉 但以大悲垂訓道無私隱 故致隨緣之說 法門非一 敎別塵沙 寧容限目 如約以辨 一化始終敎門有三 一曰漸敎 二曰頓敎 三曰圓敎 初門漸內所詮三故 敎則爲三；約所爲二故 敎則爲二 言其三者 一曰修多羅 此云線 亦名經 以線能貫華 經能持緯 義用相似 但以此方重於經名 不貴線稱 是以翻譯逐其所重 故廢線名存於經目 譬聖言敎能貫穿法相 使不差失 令法久住 經與線相似 此從譬立名 卽詮定敎也 二毘那耶 此云滅 以身口意惡焚燒行者 義同火然 戒能滅之 故稱滅 此從功能彰目 敎從所詮亦名爲滅 卽詮戒敎也 三者阿毘達摩 此云無比法 亦名對法 能破煩惱及分別法相 無分別慧最爲殊勝 更無有法能比此者 故曰無比法 此從無他得名 敎從所詮亦名無比法 此卽詮慧敎也 名對法者 卽阿毘是能對智 達摩是所對境法 卽境用立名 此後二藏 並從所詮得名也 問 若然者 何故 攝論 云 爲說三種修學 別立修多羅 爲成依戒依心學故 立毘那耶  以此文驗 卽經詮三行 戒詮二行 慧詮一行 答 有二義 一剋性門 二兼正門 剋性如前說 兼正門有二義 一本末義 經爲本敎 餘二次第末也 二者兼正門 經中定爲正 戒慧兼也 律論亦爾 准可知耳 此經卽修多羅藏攝也 所爲二故敎卽爲二者 根有利鈍 法有淺深 故約聲聞鈍根 就分別性立於三藏 成聲聞行法故也 爲菩薩利根 約無分別等三無性義立三藏 爲成菩薩行法故也 問 經云 爲諸緣覺說因緣觀法  卽緣覺亦有敎 何故不立藏 答 依 普曜經  三乘敎卽立三藏 今依 攝論 及 地持 等 但假敎卽入聲聞藏 故不立也 此以二義明之 一聲聞聲聞 是人本來求聲聞道 樂觀四諦 今遇佛說四諦法得道 先有種性 今復聞聲 故曰聲聞聲聞 如經中說 求聲聞者 如來爲說四真諦法  據此爲言 二緣覺聲聞者 先求緣覺道 今遇佛說因緣敎法 如經中說 求緣覺者 如來爲說十二緣法  就此爲論 初義總相知法 後義別相知法 利鈍雖殊 同期小果 總爲一藏也 若上利根出無佛世 自悟因緣而得道果 有行無敎 據斯廢也 依 普曜經  望理敎別也 就聲聞中 有其二種 謂初執性敎及順破性等諸部執敎 破性敎者 分知法空 同依四諦趣於小果 故同入聲聞藏也 二菩薩藏 內有二 一者先習大法 後退入小 今還進大 故經說言 除先修習學小乘者 我今亦令入是法中  名漸入也 二者久習大乘 今始見佛 則能入頓 故經說言 或有眾生世世已來常受我化 始見我身 聞我所說 卽皆信受入如來慧也  此經卽入大乘敎攝也 第二頓敎攝者 故下經云 若眾生下劣 其心厭沒者 示以聲聞道 令出於眾苦 復有眾生 諸根少明利 樂於因緣法 爲說辟支佛 若人根明利 饒益於眾生 有大慈悲心 爲說菩薩道 若有無上心 決定樂大事 爲示於佛身 說無量佛法  以此文證 知有一乘及頓敎三乘差別 又依真諦 攝論  一者一乘 二者三乘 三者小乘也 問 頓悟與一乘何別 答 此亦不定 或不別 或約智與敎別 又一淺一深也 一乘藏卽下十藏也 相攝准之 第三言圓敎者 爲於上達分階佛境者 說於解脫究竟法門 滿足佛事 故名圓也 此經卽頓及圓二敎攝 所以知有圓敎者 如下文云 如因大海有十寶山 等准之 問 此經何故上來通三乘分別及攝者 答 爲此經宗通有同別二敎 三乘境見聞及修等故也 如 法華經 三界之中三車引諸子出宅 露地別授大牛之車 仍此二敎同在三界爲見聞境 又聲聞等爲窮子 是其所引 故知小乘之外別有三乘 互得相引主伴成宗也 藏攝分齊訖 